---
---
Redovisning kmom04
=========================

För uppgiften med färgteman valde jag att först göra om mitt standardtema som en bas för att underlätta för anpassningar. Jag gick igenom min base.less och flyttade ut alla färger och typsnitt som variabler samt delade upp dem per region. Jag gjorde också separata bakgrundsfärger på header, footer och main. Sedan kopierade jag min base.less till vardera tema och ändrade variablerna. Jag märkte att det inte funkade fullt ut att bara ändra där, men det var minimalt med justeringar förutom i variablerna.

Jag tolkade färgtemat ”dark” som att det skulle vara mörkare bakgrund och ljusare text, vilket är det normala när man till exempel ställer in dark mode i program. Därför jobbade jag med en mörk gråskala med ljusgrå text. Till detta valde jag ett lite mer klassiskt rubriktypsnitt med seriffer eftersom det mörka kändes väldigt seriöst, och ett tunnare typsnitt utan seriffer till brödtexten eftersom jag märkte att det jag hade i basen kändes tjockt och svårläst på den mörka bakgrunden.

Temat ”minimalistic” tänkte jag först att det skulle vara avsaknad av färg, men eftersom jag redan hade gjort det mörka verkade det roligare att göra det monokromt, så jag körde på det. Både texten och regionerna är nyanser av samma färg. Till det valde jag ett särskilt typsnitt i headertexten som bara har en outline, samt ett annat helt utan krusiduller till både headers och brödtext i övrigt. Det hade blivit supertråkigt i gråskala men jag tycker att det är lite trevligare i gult.

”Colorful” tolkade jag som att jag skulle använda mycket färg, så jag började med att plocka ut tre färger som passar ihop och använde olika nyanser av dem till allt. Det blev ganska effektfullt att variera bakgrundsfärg och text, och jag tycker inte att det är alltför galet även om jag kanske normalt sett inte skulle färgsätta på det här viset. Det kändes lekfullt med färgen så jag valde ett rundare typsnitt till rubrikerna, vilket jag tycker funkar väldigt bra.

Jag tyckte att det var kul omväxling med en skrivuppgift, och att man fick tillfälle att kolla på egen hand på andras webbplatser. Det är sällan som man tittar på enstaka detaljer på en webbplats på det viset, utan oftast blir det ju ett helhetsintryck. Så jag tar med mig från det här momentet att jag ska välja en detalj att fokusera på ibland när jag besöker en webbplats som jag tycker är snygg. Jag tar också med mig att jag ska tänka in färgschemat från början och jobba med variabler så att jag har bättre kontroll på mina färger och typsnitt om jag vill ändra, samt vilken stor skillnad det kan göra att bara byta färg och typsnitt på samma webbplats och få helt olika intryck!
