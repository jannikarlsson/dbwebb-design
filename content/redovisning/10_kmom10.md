---
---
Redovisning kmom10
=========================

Uppdrag 1: Analys aktuell webbplatsdesign
----------------------------------------------------------

Jag valde att jämföra tre scenkonstbolag i Malmö utifrån olika aspekter som vi har gått igenom i kursen. Det var givande att titta på flera olika aspekter på samma webbplatser för att se hur de samspelade i designen, när vi i tidigare moment bara har kollat på en sak i taget.

Jag tror att det är svårt att dra generella slutsatser om aktuell design efter att bara ha tittat på tre webbplatser i samma bransch och utan att veta hur gamla deras webbplatser är. Dock tyckte jag att det var intressant att notera att alla hade använt sig av en gridlayout som även förenklar responsiviteten, och att webbplatserna färgmässigt upplevs helt olika fastän färgsättningen på papperet är ganska lik på grund av proportionerna dem emellan och övriga delar av designen. Jag kommer att ta med mig det här sättet att titta på webbplatser på en mer detaljerad nivå hoppas jag, när jag ser andra webbplatser jag tycker är snygga i framtiden.

Uppdrag 3: Webbplats
---------------------------------

Jag valde att kopiera redovisa-sidan och ta bort mitt innehåll därifrån. Det kändes lättast att ha allting klart med gridet och andra tillägg som har kommit till längs med vägen, i stället för att börja om och lägga på samma saker igen. En nackdel var förstås att jag då var lite fast i den design som jag redan hade i mitt tema, om jag hade börjat om från grunden hade jag kanske tänkt mer annorlunda. Nu blev det så att jag gradvis gick ifrån det upplägg jag hade haft tidigare, men det hade nog gått snabbare om jag började från noll.

Jag valde kund nummer 1, Ludviga af Solstråle, och har beskrivit mer i min about-sida hur jag tänkte där. Sedan stal jag texter och bilder att använda på webbplatsen, efter inspiration från liknande företag.

Uppdrag 4: Tema
------------------------

Mitt första tema blev seriöst men inte överdrivet strikt eller tråkigt. Jag har beskrivit tydligare i about-sidan vilka val jag gjorde. Jag följde alla krav i uppgiften, och tyckte ändå att det blev en kreativ lösning och ett snyggt tema trots att det var ganska fasta krav. Jag testade några nya grejer, nämligen att dela upp stilen i fler moduler och att använda fontawesome-symboler på webbplatsen, vilket jag tyckte funkade bra. När jag jobbade med det första temat kändes det verkligen som att jag förstod hur ramverket hänger ihop, eftersom jag satt och jobbade sammanhängande tid på ett annat sätt än tidigare, så det var skönt att den känslan till slut infann sig.

Uppdrag 5: Alternativt tema
---------------------------------------

Jag hade inte planerat att göra två teman från början, men när jag var klar med det första kunde jag inte låta bli att tänka på hur mycket lättare det skulle vara att göra ett till när det första redan var klart. Och mycket riktigt, egentligen är ju allt jobb i att bygga webbplatsen och att tänka ut det första temat. Nu var utmaningen att få det nya temat att se tillräckligt annorlunda ut trots att jag inte kunde ändra något i innehållet, men det tycker jag att jag lyckades med. Kanske blev det här temat ännu mer propert, vilket kunden hade efterfrågat, även om jag själv inte tycker att det var lika snyggt. Det kändes lite svårt att göra anpassningarna eftersom jag upplevde att jag redan hade valt den snyggaste versionen av allt till det primära temat, så det blev lite B-betonat med det alternativa.

Uppdrag 6: Förklara strukturen
------------------------------------------

En annan anledning till att jag gjorde det alternativa temat var att det var ett krav för att kunna förklara strukturen, och jag hade byggt en struktur som var väl värd att få förklara. Min dokumentation finns i sidan som man hittar från about-sidan enligt instruktion. Jag tyckte här att det var kul att få resonera lite kring LESS och hur jag har använt tekniken för att underlätta mitt arbete. Då fick jag också tänka efter både hur jag själv hade resonerat när jag delade upp modulerna, valde variabler och strukturerade koden. Där har ju sättet att tänka utvecklats lite under kursens gång, i takt med att jag hittade bättre sätt att strukturera som passade mitt sätt att arbeta.

Allmänt om projektet
-----------------------------

Jag tyckte att projektet storleksmässigt var helt rimligt. Jag lade ganska mycket tid i början på att planera mitt upplägg, vid sidan av de sista ordinarie momenten, eftersom jag redan visste att jag skulle på semester över julledigheten och inte ville behöva lägga för mycket tid på studierna under de veckorna. Så jag har lagt den tid jag ska, men väldigt intensivt i början och slutet av projektperioden. Egentligen var det nog inget dåligt upplägg, för då får man verkligen tid att sova på det.

Jag tyckte först att det kändes rörigt med alla olika delar, men efter att ha läst och funderat ganska länge klarnade det. Jag gillade dock mer i förra kursen där man kunde bygga på med små nya delar så länge man hann, nu var det mer av ett åtagande för varje krav vilket kändes lite stressande.

Jag hade lite svårt att komma in i byggandet av webbplatsens teman, men till slut satt jag en hel dag och pillade och då lossnade det långsamt. Sedan gick andra temat mycket lättare när grunden redan var satt. Jag fick också direkt en idé för analysen men hade lite svårare med den väldigt fria tolkningen av vad man skulle analysera, där hade jag nog önskat några exempel att välja mellan som kunderna i temadelen. Jag tyckte också att det var lite jobbigt att det var så mycket skrivande på olika ställen, när texterna ibland överlappade. Till exempel att skriva en redovisningstext om att skriva en dokumentation av ett tema.

Om kursen
----------------

Jag har haft lite svårare för den här kursen än htmlphp, av några olika anledningar. En av dem var att jag hade svårt att vänja mig vid att inte känna ramverket och förstå exakt hur allting hängde ihop, utan fick chansa en del för att komma framåt. Jag tror att jag hade haft lättare för att tillämpa kunskaperna och verkligen engagera mig om jag hade kunnat testa nya saker helt fritt.

En annan anledning var att mycket av det som strulade inte hade med själva kursen att göra utan tekniska saker som skulle installeras och så vidare. Därför saknade jag momentet av felsökning som jag lärde mig mycket på i första kursen, i stället var det mer bara hinder man skulle komma över för att kunna jobba. Det var liksom för mycket nya grejer som introducerades på en gång och jag visste inte vad vi senare skulle fördjupa oss i så det var svårt att prioritera vad man skulle engagera sig i.

Det blev också tydligt för mig att jag behövde en bättre dator när det var dags att kompilera, eftersom det tog enormt lång tid, och även bidrog till frustrationen. Jag tar absolut med mig mycket från kursen ändå, all läsning har till exempel varit väldigt givande, men för mig personligen hade det nog varit mer lärorikt att tillämpa allt i en friare och enklare miljö. Men jag är mycket nöjd med lärarnas närvaro i chatten, föreläsningar och videor som har tydliggjort allt från veckans moment, instruktioner som har varit tydliga, så egentligen har jag inte haft svårt att genomföra kursen.
