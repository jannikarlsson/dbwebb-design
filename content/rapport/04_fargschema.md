---
---
Jämförelse av färgscheman
=======================

I den här uppgiften jämför jag tre webbplatsers färgscheman och typografi för att se vilken känsla de signalerar.

Urval
-----------------------

Jag har valt att jämföra de färgscheman som tre byggvaruhus har valt till sina webbplatser. Jag tycker att det är intressant eftersom de ofta säljer ungefär samma saker och deras butiker ligger i samma områden, så det blir viktigt att profilera sig på andra sätt för att konkurrera om kunderna.

Metod
-----------------------

Jag har tittat igenom webbplatsernas stilmallar med inspektera-verktyget i Firefox, och använt mig av pipetten för att hämta färger. Jag har även använt mig av Adobe Color CC för att hitta hur färgerna ligger på färghjulet.

Resultat
-----------------------

#### Byggmax

[FIGURE src="image/byggmax.jpg"]


<table style="border-spacing: 4px; border-collapse: separate">
<tr>
<td style="height: 50px; width: 50px; background-color: #eb001e">
<td style="height: 50px; width: 50px; background-color: #ffe132;">
<td style="height: 50px; width: 50px; background-color: #00a032">
<td style="height: 50px; width: 50px; background-color: #814997">
<td style="height: 50px; width: 50px; background-color: #f6f6f6">
</tr>
</table>

Huvudfärgerna som används är röd och gul, med främst grön men även lite lila som accentfärger. Det innebär att de har använt en tetrad på RYB-färghjulet. Det är väldigt mycket färg högst upp på sidan, nästan varje yta är huvudsakligen röd eller gul. Accentfärgen grön används som tredjefärg i knappar och andra mindre detaljer.

Typsnitten som används är i rubrikerna "Trim" och i brödtexten "Mikro". Båda är lite mer ovanliga typsnitt, utan seriffer, som är ganska lika varandra. De är lättlästa, lite kantiga och påminner lite om stencilerad text. Typsnittet ger ett rejält intryck, vilket ger en kontrast till de festligare färgerna och gör att man inte får intryck att det är en barnkalasinbjudan.

Byggmax slogan på sidan är "Bra billiga byggvaror" så man kan anta att de vill ge intryck av att ha låga priser, vilket jag tycker att de lyckas med genom de skrikiga färgerna.

#### Bauhaus

[FIGURE src="image/bauhaus.jpg?w=600"]

<table style="border-spacing: 4px; border-collapse: separate">
<tr>
<td style="height: 50px; width: 50px; background-color: #c00">
<td style="height: 50px; width: 50px; background-color: #fff">
<td style="height: 50px; width: 50px; background-color: #ccc">
<td style="height: 50px; width: 50px; background-color: #333">
</tr>
</table>

Bauhaus färgschema är väldigt sobert, med röd som enda framträdande färg. Svart, vitt och grått används till övriga element. Men även om röd kan upplevas som väldigt kraftfull har de använt den sparsamt, så större delen av sidan är faktiskt vit och ljusgrå.

De använder typsnittet Open Sans, alltså ett ganska vanligt typsnitt utan seriffer, i både rubriker och brödtext. De använder i stället för olika typsnitt versaler och fetstil för att skilja på olika delar av texten. Textgraden är väldigt liten, bara 10 pixlar på många ställen.

Liksom färgvalen bidrar det enkla typsnittet och den lilla texten till ett stramare intryck. Titeln på den här webbplatsen är "När det måste bli bra" så förmodligen vill de ge intryck av kvalitet snarare än låga priser. Det tycker jag att de lyckas med i webbdesignen, men inte fullt ut i bilderna.

#### K-rauta

[FIGURE src="image/krauta.jpg"]

<table style="border-spacing: 4px; border-collapse: separate">
<tr>
<td style="height: 50px; width: 50px; background-color: #330072">
<td style="height: 50px; width: 50px; background-color: #ff6300">
<td style="height: 50px; width: 50px; background-color: #f8f8f8">
<td style="height: 50px; width: 50px; background-color: #fff">
<td style="height: 50px; width: 50px; background-color: #25282a">
</tr>
</table>

K-rautas huvudfärg är lila och orange används väldigt mycket som accentfärg i knappar och detaljer. Övriga element på sidan är svarta, ljusgrå och vita. Lila och orange är inte komplementfärger men ändå inte helt närliggande i hjulet.

K-rauta använder typsnittet "Skatta Sans" i både rubriker och brödtext. Det är ett lite rundare typsnitt utan seriffer som ser seriöst ut men inte så stramt.

"Vi hjälper dig från start till klart" står det i titeln för K-rauta, vilket jag tolkar som att de vill fokusera mer på att man inte måste veta allting själv utan de löser det åt kunden. Jag tycker att de genom de lugnare färgerna och mjukare typsnitten lyckas förmedla det. Enligt skalan från föreläsningen upplevs lila som hjälpsamt och orange som kreativt, så det verkar ju vara precis vad de är ute efter.

Analys
-----------------------

Byggmax är den som fokuserar på priset i sin slogan, och det är även den webbplats som använder mest färg. Färgvalen är djärva, rött på gult ger en extrem kontrast och tas som exempel på när kontrasten är så stor att det till och med blir svårare att läsa. De skrikiga färgerna kombineras visserligen med ett stramare typsnitt, men det är ändå inte kvalitet som signaleras utan den här typen av färgkombinationer används ofta för att signalera just låga priser. Det är lite whitespace mellan elementen och en banner som rör sig ofta.

Bauhaus däremot trycker på kvalitet i sin slogan, och deras webbplats är mycket mer måttfull i både färgsättning och typsnitt, med liten text och mer whitespace. Elementen på sidan rör sig inte och färgtemat i bilderna är också dämpat, även om det är väldigt mycket text i bilderna. Här verkar det som att man försöker signalera mer kvalitet, för den som inte bryr sig lika mycket om att det är billigt, men för säkerhets skull lyfter de fram priserna ändå.

Det blir en intressant kontrast mellan särskilt Byggmax och Bauhaus här, eftersom båda har utebelysning med liknande bilder högst upp på sidan, och Bauhaus priser är förmodligen inte högre än Byggmax när man tittar närmare.

K-rauta har valt en annan väg i sin slogan, där de fokuserar på att de hjälper till. Förmodligen vänder de sig alltså till mindre vana hemmafixare än de övriga två. Färgmässigt ligger de mitt emellan de andra, med de mjukare lila och orange som huvudfärger. Deras typsnitt är mjukare i formen och till skillnad från de andra två webbplatserna används nästan inga texter helt i versaler. Sammantaget ger detta ett lugnare intryck, så man kan anta att de har siktat på en målgrupp som inte tilltalas av den macho sidan av byggvaruhusen utan vill göra själv med lite hjälp utan att behöva kunna allting själv.

Här är det en intressant skillnad i färgvalet, om man kollar på hur olika färger enligt föreläsningen kan uppfattas: Bauhaus har valt rött som är kraftfull och entusiastisk, Byggmax har samma och dessutom gult som kan uppfattas som optimistiskt, medan K-rauta med orange och lila är kreativa, trygga och vänliga.

Jag tyckte att det var intressant att studera de här webbplatserna på det här sättet, för jag har tidigare mest gått till det byggvaruhus som fanns närmast och upplevt att de är nästan samma när man väl är där inne. Men när jag tittade närmare på webbplatserna tyckte jag att de gav helt olika uttryck. Nu ser jag fram emot att besöka dem igen för att se om de intryck jag har fått av webbplatserna går att återfinna i butikerna.

Referenser
-----------------------

[Avsnittet om färg i guiden på dbwebb.se](https://dbwebb.se/guide/design-med-html5-och-css3/farg)

[Föreläsningsslides från 27 november 2019](https://dbwebb.se/repo/slides/ht19/433-design-kmom04-farg.html)

[Färghjulet på paletton.com](http://paletton.com)

Övrigt
-----------------------

Jag som har gjort analysen heter Janni Karlsson.
